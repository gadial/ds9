---
layout: post
title:  "עונה 2 פרק 24 - The Collaborator"
date: 2015-05-12 22:34:14 +0300
name: "The Collaborator"
season: 2
episode: 24
importance: 1
score: 3
guide_comment: "לא פרק טוב במיוחד אבל כזה שמשפיע מאוד על מה שקורה אצל הבאג'ורים (אבל אפשר לשמוע על זה בדיעבד)"
---
אנחנו מתחילים עם פילטר צהוב מזעזע על הכל, ועם ההוא, נו, איך קוראים לו, האפיפיור-באג'ורי-לעתיד הזה שמחלטר בתור הבויפרנד של קירה - אה, כן, ודק ברייל. והוא מתהלך לו בקווארקיה-עם-פילטר-צהוב עד שהוא נתקל במישהו תלוי. ואז יש שם את קירה משחקת סקווש. וכשמורידים את התלוי מתברר שזה פריילר בק (מי?), אבל בעצם לא - זה ברייל עצמו! אהההה! ואז השטות הזו נגמרת ורואים שברייל שוב השתובב עם ההולודק-בקופסה שהבאג'ורים כל כך אוהבים וניסיתי להדחיק את קיומו.

אה. אז זה הולך להיות אחד מהפרקים הללו.

יודעים מה, אני לא זורם. לא אוהב חזיונות. כמעט תמיד הם עשויים בצורה מביכה ומלאים רמזים סותרים (וכפי שנראה בהמשך, כך גם כאן) שבעיקר מטעים את הצופים. ב"שיר של אש ושל קרח" היו חזיונות כיפיים, אבל חברים, DS9 זה לא בדיוק שיר של אש ושל קרח. ומילא חזיונות, העובדה שברייל פה אומרת שצפוי לנו עוד פרק שטותי של פוליטיקה פנים באג'ורית? הממממפף.

מייד אחר כך יש לנו סצינה של ברייל וקירה בלבוש מינימלי. את מה שחסר בלבוש, הם משלימים באקספוזיציה לקהל בבית שלא עוקב - הבחירות לאפיפיור בקרוב. ברייל הוא הגוד גאי. קירה בעדו, למרות שהיא עדיין לא מסכימה עם כל מני עמדות שלו (כמו מאיזה צד לפתוח את הביצה?), ובואו לא נשכח שברייל היה התלמיד המועדף של האפיפיורית הקודמת, שהוא העריץ את הקרקע שהיא דרכה עליה. וכל האקספוזיציה הזו עטופה בשמאלץ משעמם של טינאייג'רים מאוהבים. הצילו!

חשבתם שגמרנו עם האקספוזיציה? הו הו הו, אנחנו רק מגיעים לחלק הכיפי של האקספוזיציה!

בקווארקייה אנחנו רואים כהנת דת באג'ורית אחרת שוטפת את המוח לילדים עם הערצת נביאים. בדרך כלל היינו סתם מתרגזים, אבל עכשיו אנחנו אקסטרה אקסטרה מתרגזים, כי זו אחת, ודק וין - או כמו שאני אוהב לקרוא לה, טורקמדה - שאנחנו עוד זוכרים איך בסוף העונה שעברה היא גרמה סכסוכים דתיים בתחנה שכחלק מהם או'ברייאן לא קיבל גלידה (!). אה, והיא גם ניסתה לרצוח את ודק ברייל וגרמה לסיסקו לקפוץ (!). מוזר שעדיין נותנים לה להתקרב לילדים בתחנה. או כמו שקירה אומרת לה - עכשיו שהיא יודעת שהיא פה, היא תגיד לאודו להגביר את האבטחה. ולא כדי להגן עליה. ומילא שורת המחץ הזו, אבל זה עטוף בעוד שיחות אקספוזיציה שמבהירות לנו שההערצה של קירה לטורקמדה (שהייתה חזקה למדי, עקב הסכמה בנושאי פנאטיות דתית) התפוגגה לה עם נסיון ההתנקשות המטופש ההוא.

אני קצת קופץ קדימה בפרק, אבל אנחנו מקבלים עוד שיחת אקספוזיציה אחת, בין טורקמדה וסיסקו, שמזכירה לנו עוד פרטים מהעניין הזה, אבל גם מבהירה לנו מה טורקמדה עושה בתחנה - הבחירות כמעט הגיעו, והיא נואשת לקושש קולות איכשהו, אז היא מנסה להשיג תמיכה של סיסקו שהוא, כזכור, על תקן סוג של קדוש באג'ורי. סיסקו כמובן מסרב להתערב בעניינים פנימיים של באג'ורים, והוא דוחה את השוחד שלה - הבעת תמיכה בהצטרפות באג'ור לפדרציה - עד אחרי הבחירות. ויותר מזה לא יהיה סיסקו בפרק.

אוקיי, אבל האם תהיה לפרק הזה גם עלילה? ובכן, נראה שמנסים לעשות משהו - איזה באג'ורי זקן חוטף צעקות בקווארקייה ומתברר שהוא היה בכיר ביודנר... סליחה, נאמר, בכיר במשטר וישי. כן, מסתבר שהייתה ממשלת בובות כלשהי בבאג'ור בזמן הכיבוש הקרדסי, אם כי לא ברור למה. מכל מקום, הזקן התחבא בקרדסיה עד עכשיו ומשום מה החליט שיהיה רעיון טוב לחזור, והוא גומר חיש קל בתא אצל אודו וזוכה ללעג ממנו ולהתקף זעם של קירה, שמבהירה לו שאין שום סיכוי שהוא חוזר באג'ורה ושגלות היא עונש קל מדי בשבילו מבחינתה. הוא עוד מנסה להצדיק איכשהו את שיתוף הפעולה שלו עם הקרדסים, והיא שולפת את זה שהוא - הוא! - חתם על מסמכים ששלחו באג'ורים לעבודת פרך עד המוות במכרות. ולכן! משום מה זה שובר אותו והוא לא מנסה להתגונן יותר. חברים, הפרק הזה מ-ש-ע-מ-ם! אתם רוצים להעלות דילמה מוסרית של שיתוף פעולה עם הנאצים, לפחות תנו לה נציג בעל ערך!

וכאילו שזה לא מספיק גרוע, אנחנו מקבלים *עוד* חזיון עם פילטר צהוב! והפעם ברייל הופך לאפיפיור, פוגש את המנטורית, מקבל ממנה מתנה שנותן הפריילר בק התלוי מהחזיון הקודם, ומסתבר שזה נחש ושהוא אמור לקחת אותו ואחרי שהוא לוקח הנחש הופך לחבל תליה. בחייכם, חברים!

ואז, פתאום, קורה משהו.

פתאום מודיעים לקירה שהבאג'ורי המשת"ף הזקן קיבל הגנה מטורקמדה והוא הולך לחזור לבאג'ור אחרי ככלות הכל. אודו וקירה מנסים לבדוק מה לעזאזל. מסתבר שהמשת"ף ביקש פגישה עם טורקמדה. אחרי הפגישה, טורקמדה השתמשה במחשב האישי של אודו כדי לחפש מידע על משהו ועכשיו אודו מנסה לשחזר את זה. רגע, מה? למה אודו נתן לה גישה? ואם הוא נתן לה גישה, איך זה שהוא צריך לעבוד קשה כדי לגלות מה היא עשתה ואין לו מעקב מוחלט? איזה מין קצין אבטחה הזוי זה? טוב, עזבו. מה שמעניין זה מה שהיא חיפשה עליו מידע - אותו פריילר בק התלוי מהחיזיון. ואז קירה מנחשת שהיא חיפשה מידע גם על עוד משהו - סוג של טבח הל"ה רק באג'ורי - 43 לוחמי מחתרת באג'ורים, כולל הבן של האפיפיורית, שחוסלו בידי קרדסים אחרי שפריילר בק נתן לקרדסים את המיקום שלהם.

אה. עכשיו הכל ברור.

עושה רושם שטעיתי. התלונות שלי על הפרק אולי היו מוצדקות, אבל כל מה שקרה עד עכשיו היה סתם אקספוזיציה, והפרק הפך למעניין פי אלף, עם דילמה אמיתית שברור שהולכת להיות פה. אז לנו כבר ברור לאן הפרק הולך, אבל לקירה ייקחו עוד 10 דקות פרק כדי להגיע לשם, וטורקמדה עצמה מגייסת אותה בזריזות לניהול חקירה כשהיא מאשימה את ברייל באחריות לטבח כי פריילר בק היה סתם שליח.

אין טעם לפרט על החקירה כי גם היא לא מאוד מעניינת, אבל יש בה שני רגעים נחמדים. באחד מהם קירה ואודו עושים שמשון ויובב לקווארק המסכן כשהם צריכים לגייס אותו לאיזו משימת האקינג (בתמונה). בשני קירה מדברת על המצב עם אודו ואומרת שהיא אוהבת את ברייל. התגובה של אודו היא Priceless - הוא לכאורה רק אומר שהוא תהה מתי היא תבין את זה סוף סוף ואוף בני האדם הללו - וזה גם מה שהתסריטאי רצה; אבל השחקן החליט לומר את זה בצורה כזו שיהיה ברור כמה זה מפריע לאודו, ולמה, אבל מבלי לשבור לגמרי את הדמות. יפה יפה.

סוף דבר - החקירה מעלה שמישהו שלח הודעה לפריילר בק ממש לפני האקשן, ואחר כך ההודעה נמחקה - על ידי ברייל. קירה הזועמת מתעמתת איתו ומוציאה רק אה-בה-ציגלה-מה דומה לזה של משתף הפעולה מתחילת הפרק - אם לא היו מוסרים להם את המידע הם היו טובחים כפרים שלמים, וכדומה. לקירה המסכנה אין ממש מה לומר, ואני כבר מצפה בשלב הזה שברייל יקח את החזיונות צעד אחד קדימה ויתאבד.

אבל אז הפרק עושה משהו שנראה כמו לקיחת צעד אחד אחורה - קירה עדיין לא מאמינה שברייל אשם, ומתחילה לחפור עמוק יותר. ומה היא מגלה? שמי ששלח את ההודעה ההיא לא היה ברייל, אלא, כמובן, האפיפיורית בכבודה ובעצמה, וברייל בסך הכל מחפה על המורה הנערצת שלו. אבל קירה מגלה את זה מאוחר מדי, וברייל כבר הספיק לפרוש מהמירוץ לאפיפיורות (אבל לא התאבד; ומכיוון שקירה גילתה את האמת נראה שהם גם השלימו), ואנחנו מקבלים את טורקמדה בתפקיד. יהיה כיף!

זה לא היה פרק מהנה במיוחד, אני חושש - הוא התחיל לזוז רק אחרי שחצי פרק עבר, וגם אחר כך לא היה מרתק במיוחד - אבל הוא כן מעניין מבחינת מה שעשו בו. ראשית, הוא מסתיים בצורה "רעה" עבור ההמשכיות של הסדרה מכיוון שטורקמדה נבחרה, וזה משהו שיהיו חייבים להתייחס אליו בהמשך - מצויין. שנית, הפרק חובט בלי רחמים בקירה ובעקרונות שלה - היא גם מגלה שהאפיפיורית הנערצת שלה שברה את העקרונות הללו בדיוק, וגם הרדיפה שלה אחריהם גרמה למפלה של ברייל וכתוצאה מכך עשויה להמיט אסון על הבאג'ורים. יופי, קירה. האם למדת מזה לקח?